
9\. cvičení, 16. 11. 2022
=========================



Globální extrémy
----------------

Hledáme, kde je funkce nejmenší/největší na nějaké množině (většinou na intervalu). Ne jenom nějaká lokální maxima, ale kde je úplně největší.

Definice:
> $f$ nabývá na množině $M \subset Df$ svého maxima v bodě $x_0 \in M$  
> $\quad \iff$  
> $f(x_0) = \max \lbrace f(x) : x \in M \rbrace$

Věta (Weierstrassova)
> $f$ je spojitá v **uzavřeném** intervalu $\langle a,b \rangle$  
> $\quad \implies$  
> existuje globální minimum i maximum na $\langle a,b \rangle$  

Kandidáti na globální extrémy - body, ve kterých může být globální extrém:
- lokální extrémy
- krajní body množiny/intervalu

Postup pří hledání globálních extrémů: najdeme všechny lokální extrémy. Napíšeme si do tabulky všechny kandidáty na globální extrémy - lokální extrémy které patří do intervalu a krajní body intervalu na kterém extrémy hledáme. Spočítáme funkční hodnoty ve všech takových bodech. Z nich vybereme nejmenší a největší hodnotu - potenciální globální minimum a maximum na intervalu. Pokud ten příslušný bod patří do toho intervalu kde hledáme globální extrém, tak je v něm ten globální extrém. Pokud tam ten bod nepatří (je na kraji otevřeného intervalu), pak ten příslušný extrém vůbec neexistuje.

### Příklad: Najdi globální extrémy funkce $f$ na daném intervalu
- $f(x) = 2x^3 - 3x^2 - 12x + 1$ na intervalu $\langle -2, 4 )$
    - $f$ nabývá na $\langle -2, 4 )$ minima v bodě $2$
    - $f$ na $\langle -2, 4 )$ nemá maximum



Konvexita, konkávnost
---------------------

Při určování konvexity a konkávnosti nás zajímá, jak se funkce "ohýbá". Jestli roste stále rychleji a rychleji, nebo jestli klesá rychleji a rychleji. Zajímá nás vlastně jak roste a klesá derivace. Tj. zajímá nás znaménko druhé derivace.

Věta:
> $f$ spojitá v intervalu $I$ s krajními body $a,b \in \mathbb{R}$  
> $\forall x \in (a,b) \enspace$ existuje $f^{\prime\prime}(x)$  
> $\quad \implies$  
> $\forall x \in (a,b) : f^{\prime\prime}(x) > 0   \implies   f$ je ryze konvexní v $I$  

> $f^{\prime\prime}(x) < 0   \implies$ ryze konkávní

> $f^{\prime\prime}(x) \ge 0 \implies$ konvexní

> $f^{\prime\prime}(x) \le 0 \implies$ konkávní

Jak si to zapamatovat: konveXní - když trochu pootočíme X, dostaneme +, což znamená kladnou druhou derivaci. Taky, + znamená pozitivní, smajlík má pozitivní náladu, takže se směje, a tedy konvexní funkce s pozitivní druhou derivací mají tvar jako pusa smějicího se smajlíka - $\cup$ (jako parabola otevřená nahoru). Konkávní - to je naopak, záporná derivace, a negativní nálada smajlíka, který se mračí, proto je tvar konkávní funkce $\cap$ (jako parabola otevřená dolů).

Inflexní bod - bod, ve kterém se funkce mění z ryze konvexní na ryze konkávní nebo naopak, a existuje v něm konečná derivace
- pro "pěkné" funkce (tj. funkce, které mají všude konečnou druhou derivaci) jsou inflexní body takové body, ve kterých je druhá derivace nulová: $f^{\prime\prime}(x) = 0$.

Postup při vyšetřování ryzí konvexity/konkávnosti: pokud má funkce všude druhou derivaci. Najdeme inflexní body $(f^{\prime\prime}(x) = 0)$ a díry v definičním oboru, které, stejně jako u monotonie, zaznačíme na reálnou osu. Dozazením do druhé derivace zjistíme její znaménko, které si k daným intervalům poznačíme. K + nakreslíme $\cup$, k - nakreslíme $\cap$. Pak píšeme odpověď, intervaly kde je funkce ryze konvexní a kde ryze konkávní, konce intervalů určujeme stejně jako u monotonie.

### Příklad: najděte intervaly ryzí konvexity a konkávnosti funkce $f$
- $f(x) = 2x^3 - 3x^2 - 12x + 1$ na intervalu $\langle -2, 4 )$
    - $f$ je konvexní na $\langle \frac{1}{2}, \infty)$
    - $f$ je konkávní na $(-\infty, \frac{1}{2} \rangle$



### Příklad: zjistěte intervaly ryzí monotonie, lokální extrémy, globální extrémy na intervalu $I$ a intervaly ryzí konvexity a konkávnosti funkce $f$
- $f(x) = 3x^4 - 4x^3 - 1, \quad I = \langle -\frac{1}{2}, \frac{1}{2} \rangle $
    - $f$ je rostoucí na $\langle 1, \infty )$
    - $f$ je klesající na $(-\infty, 1 \rangle$
    - $f$ má v bodě $1$ ostré lokální minimum
    - $f$ nabývá na $\langle -\frac{1}{2}, \frac{1}{2} \rangle$ minima v bodě $\frac{1}{2}$
    - $f$ nabývá na $\langle -\frac{1}{2}, \frac{1}{2} \rangle$ maxima v bodě $-\frac{1}{2}$
    - $f$ je ryze konvexní na $(-\infty, 0 \rangle>$ a na $\langle \frac{2}{3}, \infty )$
    - $f$ je ryze konkávní na $\langle 0, \frac{2}{3} \rangle$



Asymptoty funkce
----------------

Třeba o funkci $f(x) = \frac{1}{x}$ víme, že se kolem bodu $x=0$ blíží k ose $y$, a podobně čím více do nekonečna, tak tím blíže je funkce k ose $x$. Řekneme tedy, že má funkce $f$ svislou asymptotu $x=0$ (tj. osu $y$), má v $+\infty$ asymptotu $y=0$, a v $-\infty$ má tutéž asymptotu $y=0$.

Definice:
> Přímka $x=x_0$ je svislou asymptotou funkce $f$  
> $\quad \iff$  
> $|\lim_{x \rightarrow x_0^+} f(x)| = \infty$ nebo $\lim_{x \rightarrow x_0^-} f(x)| = \infty$

Definice:
> Přímka $y=ax+b$ je ("šikmou") asymptotou funkce $f$ v $+\infty$  
> $\quad \iff$  
> $\lim_{x \rightarrow +\infty} (f(x) - (ax+b)) = 0$

> obdobně asymptota v $-\infty$

Ale jak najdeme $a,b$?
- $a = \lim_{x \rightarrow \pm \infty} \frac{f(x)}{x}$, pokud je limita konečná
- $b = \lim_{x \rightarrow \pm \infty} (f(x)-ax)$, pokud je limita konečná
- pokud limita není konečná, asymptota neexistuje

Postup při hledání asymptot: svislé asymptoty hledáme v dírách v definičním oboru a na krajích $Df$. Asymptoty v $\pm \infty$ ("šikmé" asymptoty) hledáme tak, že se pokusíme spočítat čísla $a,b$. Pokud vyjdou konečné, pak máme asymptoty, jinak asymptota neexistuje.

### Příklad: najdi asymptoty funkce $f$
- $f(x) = \frac{x^2-5}{x+3}$
    - Přímka $x=-3$ je svislou asymptotou funkce $f$
    - Přímka $y=x-3$ je asymptotou funkce $f$ v $+\infty$ i v $-\infty$



Vyšetření průběhu funkce
------------------------

Určit:
- Definiční obor $Df$
- Intervaly spojitosti
- Sudost, lichost, periodicita
- Jednostranné limity v krajních bodech $Df$ a v bodech nespojitosti
- Derivace
- Intervaly ryzí monotonie
- Intervaly ryzí konvexity a konkávnosti, inflexní body
- Asymptoty
- Případně ještě:
    - Průsečíky s osami
    - Funkční hodnoty ve významných bodech
- Načrtnout graf funkce se všemi podstatnými kvalitativními rysy



### Příklady: vyšetřete průběh funkce
- $f(x) = x^2 e^{\frac{1}{x}}$
    - $Df = \mathbb{R} \setminus \lbrace 0 \rbrace$
    - $f$ je spojitá na $(-\infty, 0)$ a na $(0, \infty)$
    - $f$ není sudá, není lichá, není periodická
    - $\lim_{x \rightarrow 0^-} = 0$
    - $\lim_{x \rightarrow 0^+} = \infty$
    - $f^\prime(x) = e^{\frac{1}{x}} (2x-1)$
    - $f^{\prime\prime}(x) = e^{\frac{1}{x}} \left( 2 - \frac{2}{x} + \frac{1}{x^2} \right)$
    - $f$ je rostoucí na $\langle \frac{1}{2}, \infty )$
    - $f$ je klesající na $(-\infty, 0)$ a na $(0, \frac{1}{2} \rangle$
    - $f$ je ryze konvexní na $(-\infty, 0)$ a na $(0, \infty)$
    - $f$ není nikde ryze konkávní
    - Přímka $x=0$ je svislou asymptotou funkce $f$
    - $f$ nemá asymptoty v $\pm \infty$
    - $f$ nikde neprotíná osu $x$
    - $f$ nikde neprotíná osu $y$
    - $f(\frac{1}{2}) = \frac{e^2}{4} \doteq 1.847 $
- $f(x) = \frac{e^x}{x}$
- $f(x) = \frac{x^2}{\ln(x)}$
- $f(x) = |x| e^x$
- $f(x) = x - \mathrm{arctg}(x)$
- $f(x) = 2 \sin(x) + \cos(2x)$
